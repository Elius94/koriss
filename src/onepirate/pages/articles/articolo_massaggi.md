# 10 + 1 RAGIONI PER UTILIZZARE IL MASSAGGIO INFANTILE.

La nascita di un figlio/ di una figlia è un momento di grandi cambiamenti nella vita dei neo-genitori, che si trovano davanti alla sfida di dover imparare a conoscere il nuovo arrivato, sperimentando modi per rispondere ai suoi bisogni  e creando un legame relazionale saldo, sicuro e duraturo. Una delle buone pratiche che può essere utilizzata per fortificare questo legame è il massaggio infantile, praticato fin da tempi antichissimi in numerose e differenti culture, come quella indiana e quella africana. 
Nel mondo occidentale l’utilizzo di tecniche di massaggio infantile è stato riportato in auge da Vimala McClure la quale, combinando tecniche di massaggio indiane, svedesi, riflessologia plantare e yoga, ha ideato una specifica metodologia e fondato la IAIM (International Association of Infant Massage), da cui deriva l’AIMI (Associazione Italiana Massaggio Infantile). Un altro degli elementi che caratterizza la metodologia pensata da Vimala McClure è il concetto di permesso; secondo l’autrice infatti, è fondamentale prima di massaggiare, porsi davanti al bambino con rispetto chiedendogli esplicitamente il permesso di massaggiarlo e facendogli vedere le mani pronte per massaggiare. Ovviamente nel caso di bambini molto piccoli, essi non risponderanno in maniera verbale alla nostra richiesta, quindi starà a noi saper leggere i segnali che il bambino ci rimanda, imparando a rispettare i suoi no e le sue decisioni.

## I benefici del massaggio infantile sono diversi, qui sotto ne troviamo alcuni:

 1. aiuta a fortificare il legame di attaccamento tra i genitori e il loro bambino. Alcuni elementi presenti nel momento del massaggio infatti, come il contatto pelle a pelle, il suono rilassante della voce del genitore o il contatto visivo prolungato, sono fondamentali nella costruzione del legame di attaccamento;
 2. permette di creare un momento di interazione a due e totale attenzione;
 3. aiuta lo sviluppo di diversi sistemi come quello circolatorio,respiratorio e gastrointestinale;
 4. aiuta lo sviluppo psicologico. Sia per lo sviluppo organico, sia per quello psicologico, la stimolazione della pelle è fondamentale. Il massaggio infatti agisce allo stesso modo del leccamento che gli animali praticano sui loro cuccioli;
 5. stimola nelle neo-mamme la secrezione di prolattina, ormone dedicato alla produzione del latte materno;
 6. migliora il sonno del bambino;
 7. riduce i livelli degli ormoni dello stress e aumenta i livelli degli ormoni del rilassamento. Il massaggio è infatti un’occasione per far sperimentare al bambino un tipo di esperienza che sia prima di tutto piacevole e rilassante, permettendogli quindi di imparare come rilassare il corpo per reagire allo stress;
 8. aiuta in casi di mal di pancia, gas o coliche;
 9. promuove in casa un ambiente rilassato e un clima di rispetto e comunicazione aperta. Proprio grazie ai benefici sopra elencati infatti, il massaggio può aumentare il senso di efficacia e di competenza dei genitori;
 10. incoraggia il coinvolgimento dei fratelli. Il massaggio non deve essere necessariamente utilizzato solamente con i neonati. Infatti quando presenti fratelli/ sorelle maggiori, si possono coinvolgere nel momento del massaggio, chiedendo loro di massaggiare il fratellino/ la sorellina, oppure ancora chiedendogli se vogliono loro ricevere un massaggio. Questi momenti possono aiutare a gestire le gelosie e le fatiche che normalmente accompagnano l’arrivo di un nuovo nato in casa. 

I benefici del massaggio infantile sono quindi evidenti e riguardano il bambino, i genitori e la sua famiglia, ma non solo. Secondo Vimala MCClure infatti, il massaggio porterebbe benessere nella società intera; l’autrice infatti scrive 
> “Immagina un mondo in cui le persone sono preparate per essere buoni genitori; dove neonati, bambini piccoli e più grandi ricevono regolarmente massaggi sani e amorevoli ogni giorno, dove l’intera cultura apprezza il contatto positivo, le coccole, il rispetto e l’empatia. [...] Quando ho fondato l’International Association of Infant Massage, questo è quello che ho immaginato: cambiare il mondo, un bambino alla volta”.   
